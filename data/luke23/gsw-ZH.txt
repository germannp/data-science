2 De Jesus chunnt uf d Wält

1 Es isch aber i säbne Tääg gsi, da isch vom Käiser Augischtus en Erlass usechoo, ali Lüüt i siim Riich sölid sich i Stüürliischtene iiträäge laa. 2 Die Iischetzig isch di eerscht gsii; gschee isch si wo de Quirinius Landvogt vo Syrie gsii isch. 3 Und ali händ sich uf de Wääg gmacht, zum sich gogen iiträäge laa, jede i siini Häimetgmäind. 4 Da isch au de Josef vo Gailiäa vo de Stadt Nazaret uf Judäa ue id Davidsstadt, wo Beetleheem häisst, wil er us em Huus und us de alte Familie vom David gsii isch. 5 Deet hät er sich wele iiträäge laa zäme mit de Maria, siinere Verlobte, wo es Chind erwaartet hät. 6 Wo s aber deet gsii sind, da isch d Ziit vo de Gebuurt für si choo. 7 Und si hät ire eerscht Soon uf d Wält praacht. Und si hät en i Windle iigwicklet und en in e Fueterchrippe gläit, wil s für si i de Hèrbèèrg e kä Platz ghaa hät.

D Hirte und d Ängel

8 Und es sind Hirte i säbere Gäget uf em Fäld usse gsii und händ i de Nacht Wach ghalte über iri Hèèrd. 9 Und en Ängel vo Gott isch zuen ene here, und s Liecht vo Gott hätt um si ume gglüchtet, und si sind fürchtig vrschrocke. 10 Und de Ängel hät zuen ene gsäit: Ir müend öi nöd füürchte! Lueged, ich han öi nämli e groossi Fröid z verchünde, wo ali Lüüt aagaat. 11 Für öi isch hüt de Retter uf d Wält choo, das isch de Chrischtus, de Herr, i de Davidsstadt. 12 Und daas sig für öi s Zäiche: Ir finded es Chindli, wo i Windle iigwicklet isch und in ere Fueterchrippe liit. 13 Und ufsmaal isch bim Ängel e groossi Gschaar vom himmlische Heer versammlet gsii. Die händ Gott gloobt und grüeft:
14 Ali Eer Gott i de Hööchi
und Fride uf Èèrde
under de Mäntsche, won er Fröid an ene hät!
15 Und wo dänn d Ängel von ene furt in Himel zrugg sind, da händ d Hirte zuenenand gsäit: Chömed, mir gönd uf Beetleheem und wänd das Eräignis gsee, wo Gott öis bekannt gmacht hät! 16 Und si händ sich was gisch was häsch uf de Wääg gmacht und händ d Maria und de Josef gfunde und s Chindli, wo in ere Fueterchrippe glägen isch. 17 Wo s es aber gsee händ, händs verzelt, was ine über das Chind gsäit woorden isch. 18 Und ali, wo s ghöört händ, händ drüber gstuunet, was d Hirte ine gsäit händ. 19 D Maria hät aber all daas, wo s gsäit händ, z Hèèrze gnaa und sich überläit. 20 Und d Hirte sind zrugg, händ Gott grüemt und gloobt für ales, wo s ghöört und gsee händ - wie s ene gsäit worden isch. 
21 Und wo acht Tääg ume gsii sind und er hät chönne pschnitte wèèrde, da händ s em de Name Jesus ggèè; dèè, wo de Ängel gsäit gha hät, no vor er im Mueterliib ine gsii isch.

S eerschtmaal im Tämpel

22 Und wo d Tääg, wo s Gsetz vom Mose ine für d Räinigung voorschriibt, ume gsii sind, da händ s en uf Jerusalem uepraacht, zum en Gott aavertroue, 23 wie s im Gsetz vo Gott staat: Jede eltischt Bueb söll Gott ghööre. 24 Au es Opfer händ s wele bringe, wie s im Gsetz vo Gott gsäit isch: Es Päärli Turteltuube oder zwäi jungi Tüübli.

De alt Simeon cha iez ruig stèèrbe

25 Und lueged, z Jerusalem häts en Maa ggèè, wo Simeon ghäisse hät. Und dèè Maa isch fromm und gottesfürchtig gsii und hät druuf gwaartet, das Israel äntli trööschtet wiirt; und de Häilig Gäischt isch uf em gsii. 26 Und de Häilig Gäischt hät em voruusgsäit, er wèèrdi nöd stèèrbe, vor er de Gsalbti vo Gott gsee hebi. 27 Und de Gäischt hät en gfüert, und er isch in Tämpel choo. Und wo iez d Eltere s Jesuschind inepraacht händ, zum go daas mit em mache, was nach em Gsetz de Bruuch isch, da hät er s uf d Äärm gnaa und Gott gloobt und gsäit:
29 Iez laasch du diin Chnächt la gaa, Herr,
wie du s gsäit häsch: im Fride.
30 Miini Auge händ nämli diini Rettig gsee,
31 wo du vor den Auge vo allne Völcher paraad gmacht häsch.
32 Es Liecht, das de frönde Völcher d Auge uufgönd,
und zur Eer vo diim Volch Israel.
33 Und siin Vatter und siini Mueter händ nu so gstuunet über daas, wo über en gsäit woorden isch. 34 Und de Simeon hät s gsägnet und zu siinere Mueter, de Maria, gsäit: Lueg, dèè isch dezue bestimmt, das vili umgheied und uufstönd z Israel, und als es Zäiche, wo mer em widerspricht - 35 au dur diis Hèèrz gaat es Schwèrt dure - das d Gedanke us vilne Hèèrze us em Tunkle as Liecht chömed. 

Au d Hanna hät nöd vergäbe gwaartet

36 Und da hät s e Profeetin Hanna ggèè, e Tochter vom Phanuel vom Stamm Asser. Die isch uuralt gsii. Nach irer Mäitliziit hät si sibe Jaar mit eme Maa zämegläbt 37 und dänn als Witfrau bis si vieredachzgi gsii isch. Die hät de Tämpel nie verlaa, hät mit Faschte und Bätte Gott tienet Tag und Nacht. 38 Und die isch zur gliiche Ziit herechoo und hät Gott gloobt und allne, wo uf d Erlöösig vo Jerusalem gwaartet händ, von em verzelt.
39 Und wo s ales taa ghaa händ, wo s nach em Gsetz vo Gott händ müese tue, sind s uf Galiläa zrugg in iri Stadt Nazaret.
40 S Chind isch aber gwachse und chreftig woorde, immer gschiider, und d Gnaad vo Gott isch uf em gsii.

Als Zwölfjèèrige im Tämpel

41 Und siini Eltere sind Jaar für Jaar as Passafäscht uf Jerusalem. 42 Au won er zwölfi gsii isch, sind s ueggange, wie s de Bruuch gsii isch am Fäscht. 43 Und wo d Tääg verbii gsii sind, da isch, wo si sich uf de Häiwääg gmacht händ, de Jesusbueb z Jerusalem plibe, und siini Eltere händ s nöd gmerkt. 44 Si händ aber gmäint, er seg i de Räisegruppe und sind scho en Taag lang underwägs gsii und händ en dänn bi de Verwandte und Bekannte gsuecht. 45 Und wo s en nöd gfunde händ, sind s uf Jerusalem zrugg, zum en go sueche. 46 Und es isch nach drei Tääg gsii, da händ s en im Tämpel gfunde, wien er zmitzt under de Leerer gsässen isch und ine zuegloset und si gfrööget hät.
47 Ali aber, wo em zuegloset händ, sind usser siich gsii über siin Verstand und siini Antworte. 48 Und wo s en gsee händ, sind s ganz paff gsii, und siini Mueter hät zuen em gsäit: Chind, wisoo häsch du öis das aata! Lueg, diin Vatter und iich händ Angscht gha, wo mer dich gsuecht händ! 49 Und er hät zuen ene gsäit: Wisoo händ er mich gsuecht? Händ er nöd gwüsst, das ich bi dene mues sii, wo zu miim Vatter ghööred? 50 Und si händ nöd verstande, was er ine gsäit hät.
51 Und er isch mit ene abe und uf Nazaret choo und hät ene braav gfolget. Und siini Mueter hät sich all die Wort z Hèèrze gnaa. 52 Und de Jesus isch gschiider und elter woorde, und Gott und d Mäntsche händ en immer lieber ghaa.

3 De Töiffer Johannes…

1 Im füfzääte Regierigsjaar vom Käiser Tiberius isch de Pontius Pilatus Landvogt vo Judäa gsii und de Herodes Landesfürscht vo Galiläa. De Philippus aber, siin Brüeder, isch Landesfürscht vo Ituräa und vo de Trachonitis gsii und de Lysanias Landesfürscht vo Abilene. 2 Wo de Hannas und de Kajafas Oberprieschter gsii sind, da hät Gott mit em Johannes, em Soon vom Zacharias, i de Wüeschti gredt.
3 Und er isch dur di ganz Gäget am Jordan zoge und hät prediget, me söll sich tauffe laa und umcheere; dänn wèèrdid äim d Sünde vergèè. 4 Soo staat s im Buech mit de Wort vom Profeet Jesaja: E Stimm, wo i de Wüeschti luut rüeft: Mached em Herr siin Wääg paraad! Mached siini Straasse graad! 5 Jede Grabe mues uufgfüllt, und jede Bèèrg und Hoger mues abträit wèèrde; und was chrumm isch, mues graad wèèrde, und was holprig, ebe. 6 Und ali Mäntsche gseend dänn: Gott rettet!

…und was er z säge hät

7 Da hät er zu de vile Lüüt, wo usegloffe sind, zum sich von em go tauffe laa, gsäit: Iir Schlangebruet! Wèèr hät öi iigredt, ir chönid em Straafgricht, wo vor de Tüüre staat, duur d Latte? 8 Bringed also Frücht, wo zum Umcheere passed! Und fanged jaa nöd aa, zu öi säge: Mir händ doch de Abraham zum Stammvatter! Ich sägen öi nämli: Gott chan us dene Stäi daa Chind vom Abraham is Läbe rüeffe! 9 Scho isch aber s Bieli a de Wuurzle vo de Böim aagläit. Jede Baum, wo kä rächti Frücht bringt, wiirt umghaue und is Füür gheit!
10 Und d Lüüt händ en gfrööget: Was müemmer also mache? 11 Und er hät ene zur Antwort ggèè: Wèèr zwäi Gwänder hät, söll dem äis wiitergèè, wo käs hät. Und wèèr gnueg z ässe hät, söll s Gliich mache. 12 Es sind aber au Zöllner sich cho tauffe laa und händ en gfrööget: Mäischter, was müemmer mache? 13 Da hät er zuen ene gsäit: Höisched nöd mee, weder was feschtgläit isch. 14 Es händ en aber au Soldaate gfrööget: Was müend dänn miir tue? Und er hät zuen ene gsäit: Plaaged niemer und erprässed niemer und sind zfride mit öiem Sold.

De Johannes - nu en Wäägwiiser

15 D Lüüt sind aber ganz uufgregt gsii, und ali händ in irne Hèèrz über de Johannes gwèèrwäiset, öb nöd emänd èèr de Chrischtus seg. 16 Da hät de Johannes allne zur Antwort ggèè: Iich tauffe öi mit Wasser. Es chunnt aber äine, wo stèrcher isch weder iich. Ich bi nöd emaal guet gnueg, em d Riemli vo de Sandaale uufzmache. Èèr tauft öi mit Häiligem Gäischt und mit Füür! 17 Er hät d Waneschuufle scho i siinere Hand, zum siis Tänn go süübere und de Wäize i siini Schüür z bringe. D Spröi verbrännt er aber im e Füür, wo nie verlöscht! 18 Mit no vil anderem hät er de Lüüt is Gwüsse gredt und ene d Fröidebootschaft verchündt.

De Johannes chunnt is Chefi

19 De Herodes aber, de Landesfürscht, wo wäge de Herodias, de Frau vo siim Brüeder von em draa gnaa woorden isch, und wäge alem Bööse, wo de Herodes taa hät, 20 dèè hät sich über ales abe au no daas gläischtet: Er hät de Johannes im Chefi iigspeert.

Au de Jesus laat sich la tauffe

21 Wo aber ali Lüüt tauft woorde sind, da hät sich au de Jesus tauffe laa. Und won är pättet hät, isch de Himel uufggange, 22 und de Häilig Gäischt isch liibhaftig wie e Tuube uf en abegschwäbt. Und e Stimm hät us em Himel gsäit: Duu bisch miin liebe Soon. Diich han ich uusgläse!