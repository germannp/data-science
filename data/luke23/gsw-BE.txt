2 D Wienachtsgschicht

1 I dere Zyt het der Cheiser Augustus befole, ne söll i sym Rych e Stüür-Schatzig dürefüere. 2 Das isch denn ds erschte Mal passiert, wo der Quirinius isch Landvogt vo Syrie gsi. 3 Da sy alli uf d Reis, für sech ga la yzschetze, jede a sy Heimatort. 4 O der Josef isch vo Galiläa, us der Stadt Nazaret, nach Judäa gwanderet, i d Davids-Stadt, wo Betlehem heisst. Er het drum zu de Nachfahre vom David ghört. 5 Dert het er sech welle la yschetze zäme mit der Maria, syr Brut. Die het es Chind erwartet. 6 Wo si dert sy aacho, isch d Geburt nachegsi, 7 und si het iren erschte Suhn übercho. Si her ne gfääschet und i ne Chrüpfe gleit. Es het drum für se süsch kei Platz gha i der Herbärg.
8 I der glyche Gäget sy Hirte ufern Fäld gsi, wo d Nacht düre bi irne Tier Wach ghalte hei. 9 Da chunt en Ängel vo Gott, em Herr, zue ne, und e hälle Schyn vo Gott lüüchtet um sen ume. Si sy natürlech starch erchlüpft. 10 Aber der Ängel seit zue ne: "Heit nid Angscht, lueget, i bringe nech e guete Bricht, e grossi Fröid, wo ds ganze Volk aageit. 11 Hütt isch nämlech i der Davids-Stadt öie Retter uf d Wä1t cho. Es isch Chrischtus, der Herr. 12 Und a däm chöit der's merke: Dihr findet das Chindli gfääschet und i nere Chrüpfe."
13 Ufeinisch sy umen Ängel ume grossi Schare vom Himelsheer gsi, die hei Gott globet und gseit
14 "Ehr für Gott i der Höchi,
und uf der Ärde Fride
für d Mönsche, won är lieb het."
15 D Ängel sy wider im Himel verschwunde, und d Hirte hei zunenand gseit: "Mir wei doch uf Betlehem yne di Sach ga luege, wo da passiert isch, und wo nis der Herr her z wüsse ta." 16 Si hei pressiert und hei d Maria und der Josef gfunde und ds Chindli i der Chrüpfe. 17 Si hei ihns aagluegt und nachär zäntumen erzellt, was ne vo däm Chind isch gseit worde. 18 Und alli, wo's hei ghärt, hei sech verwundetet über das, wo d Hirte bbrichtet hei. 19 D Maria het alls, wo gscheh isch, im Härz bhalte und geng wider drann ume gsinnet. 20 D Hirte sy wider zrügg zu irne Tier und hei Gott globet und grüemt wägen allem, wo si erläbt hei; es isch gnau so gsi, wie ne's der Ängel gseit het gha.

Der Simeon und d Hanna begägne am chlyne Jesus

21 Wo acht Tag sy urne gsi, her me das Buebli beschnitte und ihm der Name Jesus ggä, äbe dä Name, wo der Ängel synerzyt her gseit gha, no bevor ihns d Maria erwartet her.
22 Und wo du di Tage sy verby gsi, wo ds Gsetz vom Mose vorschrybt für d Reinigung, hei si ihns uf Jerusalem treit für ihns am Herr z übergä. 23 So steit's im Gsetz vo Gott: "Geng der eltischt Bueb söll men em Herr heilige." 24 So hei si ds Opfer darbbracht, so win es im Gottesgsetz vorgschriben isch: es Päärli Turteltube oder zwöi jungi Tübeli.
25 Denn het z Jerusalem e Maa gläbt, dä het Simeon gheisse, e guete und fromme Maa. Er her geng druuf gwartet, dass Israel tröschtet wärdi. 26 Der heilig Geischt het ihm drum verheisse gha, er wärdi ersch stärbe, wen er der Chrischtus (dä, wo Gott gsalbet het), gseh heig. 27 Der heilig Geischt het ne jitz i Tämpel tribe. Da bringe d Eltere grad ds Jesus-Chindli derhär, für alls a ihm la z mache, wo im Gsetz für ihns isch vorgschribe gsi. 28 Er nimmt ihns i d Arme und danket Gott und seit:
29 "Herr, jitz lasch du dy Chnächt im Fride la zie,
wie du's versproche hesch.
30 Mit mynen Ouge han i jitz dys Heil gseh,
31 wo du üüs vor allne Völker zwäggmacht hesch,
es Liecht, 32 wo d Heiden erlüüchtet,
und e Glanz für dys Volk Israel."
33 Vatter und Mueter hei sech würklech verwunderet über das, wo da über ires Chindli isch gredt werde. 34 Der Simeon het se gsägnet, und zu der Mueter her er gseit: "Lue, är isch derzue bestimmt, dass wägen ihm mänge fallt und mängen ufsteit in Israel. Vili wird er toub mache; 35 sogar dir, Maria, fahrt's de mängisch wi nes Schwärt dür d Seel. Und us vilne Härze chöme de d Gedanke füre a ds Liecht."
36 O ne Prophetin isch dert gsi, d Hanna, e Tochter vom Penuel us em Stamm Ascher. Sie isch uralt gsi. Als jungi Frau het si nach ihrer Hürat nume sibe jahr mit irem Maa chönne zämeläbe. 37 Jitz isch si e vierenachtzg-järigi Witfrou gsi. Si isch nümme vom Tämpel furt und het Tag und Nacht Gott ddienet, gfaschtet und bbättet. 38 Grad i däm Ougeblick isch si o da gsi und isch zueche cho und het Gott globet und über ihn zu allne gredt, wo ufd Erlösig vo Israel planget hei.
39 Wo si alls hei gmacht gha, wo im Gsetz vo Gott vorgschriben isch, sy si nach Galiläa zrügg gwanderet i iri Stadt Nazaret. 40 Der Bueb isch gross und chreftig worde, voll tiefer Gschydi, und d Gnad vo Gott her ne bhüetet.

Der zwölijärig Jesus im Tämpel

41 Syni Eltere sy Jahr für Jahr a ds Passa-Fescht uf Jerusalem greiset. 42 Jitz, won är isch zwölfi worde, sy si o wider ggange, wi's äbe der Feschtbruuch isch gsi. 43 Na de Feschttage sy si ume hei gwanderet. Der Bueb Jesus isch z Jerusalem bblibe, ohni dass syni Eltere 's gmerkt hei. 44 Si hei eifach gmeint, er sygi i der Reisegruppe. Na nere Tagreis hei si ne bi allne Verwandte und Bekannte gsuecht. 45 Wo si ne niene gfunde hei, sy si uf Jerusalem zrügg, für ne dert ga z sueche, 46 und ändlech na dreine Tage hei si ne im Tämpel gfunde, win er dert zmitts zwüsche de Lehrer gsässen isch. Dene heter zueglost und se usgfragt. 47 Alli, wo ne ghört hei, hei nume so gstuunet über syni Antworte. 48 D Eltere sy ganz erchlüpft, wo si ne gseh hei. Sy Mueter seit zuen ihm: "Chind, was hesch du nis jitz da anegmacht! Dänk doch, was mir für nen Angscht um di usgstande hei. Mir hei di würklech mit Schmärze gsuecht!" 49 Da antwortet er ne: "Für was heit dihr mi eigetlech gsuecht? Wüsset dihr nid, dass ig im Huus vo mym Vatter mues sy?" 50 Aber si hei halt nid begriffe, was er da gseit het. 51 Du isch er mit ne hei uf Nazaret. Er isch es gfölgigs Chind gsi. Sy Mueter her aber alls, wo isch passiert gsi, z tiefscht inne bhalte. 52 Und der Bueb isch gross werde und gschyd, und Gott und d Mönsche hei Fröid an ihm gha.

3 D Predig vom Täufer Johannes

1 Der Cheiser Tiberius het sit füfzäh Jahr regiert, der Pontius Pilatus isch Landvogt vo Judäa gsi, der Herades Vierfürscht vo Galiläa, sy Brueder Philippus Vierfürscht vo Ituräa und vom trachonitische Land, und der Lysanias Vierfürscht vo Abilene; 2 Hoheprieschter sy der Hannas und der Kaiaphas gsi.
Da het Gott dür sys Wort der Johannes, der Suhn vom Zacharias, i der einsame Gäget grüeft, 3 und dä isch dür ds ganze Land am Jordan gwanderet und het prediget, me söll sech ändere und sech la taufe, für dass eim d Sünde vergä wärde. 4 So isch es ja o ufgschribe im Buech mit de Wort vom Prophet Jesaja: "I einsame Gägete tönt d Stimm vo eim, wo rüeft: <Machet der Wäg für e Herr parat, äbnet ihm sy Strass! 5 Jede Grabe söll zuegschüttet, jede Bärg und Hoger söll ygäbnet wärde. Gredet di chrumme Wääge und machet di ruuche glatt: 6 Alli Mönsche sölle erläbe, dass Gott se rettet!>"
7 Jitz her der Johannes zu dene Hüüffe Lüt gseit, wo zuen ihm use sy cho, für sech vo ihm la z toufe: "Dihr Schlangebruet, wär het öich aaggä, dihr chönnet em Strafgricht, wo drööit, ertrünne? 8 Tüet im praktische Läbe öppis, wo me dranne cha gseh, dass dihr nech gänderet heit. Und fanget ja nid öppe aa nech yzrede: <Mir stamme ja vom Abraham ab (üüs cha nüüt passiere)!> I will nech nume grad säge: Gott cha em Abraham us dene Steine da Chind ufstelle! 9 Scho ligt ds Bieli parat näbe de Wurzle vo de Böum. Jede Boum, wo nid rächt wott trage, wird abghoue und zu Brönnholz gmacht!"
10 E Huuffe Lüt hei ne gfragt: "Was sölle mir jitz mache?" 11 Er het ne gantwortet: "Wär zwöi Chleider het, söll däm eis gä, wo kes het, und wär z ässe het, söll's o so mache."
12 O Zöllner sy zuen ihm cho für sech la z taufe und hein ihm gseit: "Meischter, Was sölle mit mache?" 13 Er her ne gseit: "Höischet nid meh Gäld, weder was abgmacht isch!" 140 Soldate hei ne gfragt: "Und mir, was sölle mir mache?" Er het ne gseit: "Stälet nüüt, plaget und erpresset niemeren, syt zfride mit öiem Sold!"
15 Ds Volk isch gspannet gsi, und alli hei drüber nacheddänkt, öb nid amänd der Johannes der Chrischtus syg. 16 Är her allne erklärt: "I toufe nech mit Wasser, aber bald chunt dä, wo stercher isch als ig. I bi's nid wärt, ihm der Rieme vo syne Sandalen ufztue. Dä touft ech de mit heiligem Geischt und mit Füür. 17 Er her d Worfschufle i der Hand, für uf ein Tenn Ornig z mache: Der Weize füert er i sy Spycher, aber der Spröier verbrönnt er mit Füür, wo nie verlöscht." 18 So her er em Volk der Finger ufgha und ihm di gueti Botschaft prediget. 19 Er het du o mit em Vierfürscht Herodes gschumpfe wäge der Herodias, der Frou vo sym Brueder, und o wägen allem andere Böse, wo der Herodes het aagstellt gha, 20 und dä het du uf alls ufe der Johannes la i d Chefi ybschliesse.

D Toufi vo Jesus

21 Wo ds ganze Volk sech het la toufe, isch o Jesus touft worde. Drufabe her er bbättet 22 Da isch der Himel ufggange, und der heilig Geischt isch lybhaftig wi ne Tube uf nen abe cho, und e Stimm us em Himel her gseit: "Du bisch my liebe Suhn, di han i userwählt."
