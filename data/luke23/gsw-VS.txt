2 Jesus chunnt uf d Wält

1 In der Zit het där Kaiser Augustus bifolu, alli Lüt in schiinum Riich sellä schich in Schtiirlischtä la iträgu. 2 Das ischt d eerschti Ischazzig gsi, und das ischt gschee, wa där Quirinus Landvogt va Syrien isch gsi. 3 Und alli hent schich uf du Wäg gmacht fär schich la izträgu, jedä in schiinär Heimatgmeind. 4 Öü där Josef isch va Galiläa, us där Schtatt Nazaret, nach Judäa ggangu in i David-Schtatt wa Bethlehem heisst. Är isch nämli ä Nachfaar vam David gsi. 5 Da het är schich wellu in d Lischta la iträgu, zämu mit där Maria, schiinär Värlobtu, wa in är Hoffnig isch gsi. 6 Wasch de da sind acho, ischt abär di Zit va där Giburt cho, 7 und schii het iro eerschtoscht Soon uf d Wält gibrungu. Und schii het nu in Windlä igkwikklot und in i Baarna gleit. Schii sind nämli in keiner Pensioo mee unnär cho.

D Hiirta und d Ängla

8 In är gliichu Gägund sind Hirta uf dum Fäld gsi, wa di ganz Nacht näbu iro Tiär Wach ghaltu hent. 9 Da chunt än Ängil vam Herrgott z inä, und ds Liächt Gottes het um schii gizintot, und schii sind uhefli ärchlipft. 10 Und där Ängil het z inä gseit: "Firchtät eww nit! Lüägät, ich ha eww ä grossi Freid z värchintu, wa z ganz Volch ageit. 11 Hittu isch där Rettär fär eww uf d Wält cho, där Chrischtus, där Herr, in är David-Schtatt. 12 Dara chännät sus iär gsee: Iär finnät das Chind igwikklots in Windlä in är ä Baarnä."
13 Uf z Mal ischt näbu dem Ängil ä grossi Schar vam himmlischu Heer värsommlot gsi, wa Gott ärheechot het und gseit het:
14 "Alli Eer Gott in är Heechi,
und Frido uf där Ärda
fär d Mäntschu, wa är Freid dra het!"
15 D Ängla sind widär im Himmil verschwundu, und d Hirta hent unnäräsand gseit: "Chämät, wiär gee uf Bethlehem und wellä ga lüägä, was där Herrgott iisch het la wissu." 16 Schii hent pressiärt und hent d Maria und du Josef mit dum Chind in är Baarna gfunnu. 17 Schii hent sus äglüägt und öü värzellt, was mu inä ubär das Chind gseit het. 18 Und alli, wa das gkeert hent, hent schich värwundrot ubär das, wa d Hirta gibrichtot hent.
19 D Maria het alläs, was schii gseit hent, z Härzo gnu u drubär naagideicht. 20 Und d Hirta sind widär zrugg z iro Tiär, hent du Heergott ärheechot und nu griämt fär das, was schii hent tärfu ärläbäé Äs isch genau äsoo gsi, wiä sus där Ängel gseit het gka.
21 Naa acht Täg het mu de dä Büäbi bischnittu und im du Namo Jesus ggigä, äbu denu Namo, wo schiinerzit där Ängil gseit het, no bivor äs im Müätärlib isch gsi.

Där Simeon und d Hanna mit dum chleinu Jesus

22 Wa de di Täg sind värbii gsi, wa ds Gsezz vam Moses fär d Reinigung vorschribt, hent sus schii uf Jerusalem gebrungu, fär sus Gott azvärtruwwä, äsoo wiä s im Gsezz Gottes schteit: "Där eltschtoscht Büäb soll immär dum Herrgott gkeeru." 24 Schii hent ds Opfär dargibrungu, genau äsoo wiä s im Gsezz Gottes schteit: "Äs Parli Turtlitüübä oder zwei jungi Tüübini."
25 Dazumal het z Jerusalem ä Ma gläbt, wa Simeon het gheissu. Und der Ma isch frommä und gottesfirchtigä gsi. Är het drum gwartät, dass Israel gitreschtot chunnt. 26 Där Heilig Geischt het im nämli vorüs gseit, är chännä nit schtärbu, bivor är du Gsalbtä Gottes gsee heigi. 27 Där Heilig Geischt het nu i nu Tämpil gfiärt. Und wa jezz d Eltru ds Jesuschind gibrungu hent, fär alläs äsoo ga z machu, wiä sus ds Gsezz vorschribt, 28 nimmt är sus uf du Aaro und lobt Gott und seit:
29 "Jezz laascht du diinä Chnächt in Frido la ga, Herr,
wiä sus du värschprochu hescht.
30 Mit miinä Öügu han i jezz diis Heil chännu gsee,
31 wa du hescht zwäg gmacht vor allä Velchär,
32 äs Liächt, fär dä Heidu d Öügu üfzmachu
und zär Eer fär diis Volch Israel."
33 Vatär und Müätär hent nummu äsoo gschtünät ubär das, wa ubär iro Chind isch gredots cho. 34 Där Simeon het schii gsägnot, und zär Müätär het är gseit: "Lüäg, är ischt därzüä bischtimmt, dass mängä wägu im kiit und mängä wägu im üfschteit in Israel, als äs Zeichu, wa mu widärschprächu tüät. 35 Sogar diär, Maria, geit s de siäntaa wiä näs Schwärt durch d Seel. Und us ä schuppo Härz chämänt de di Gidanku an ds Liächt."
36 Öü än andri Profeetin isch da gsi, d Hanna, die Techtär vam Penuel us dum Schtamm Ascher. Schii isch uralt gsi. Als jungi Frouww het schii nummu sibu Jaar mit iro Ma chännu zämu läbä. Jezz ischt schii ä viärudachzig jeerigi Witfrouww gsi. Schii ischt sitär niä mee us dum Tämpil üsggangu, und het mit Faschtu und Bättu dum Herrgott gidiänt, Tag und Nacht. 38 Schii ischt grad zär gliichu Zit da gsi, het Gott ärheechot und allä va im värzellt, wa uf d Ärleesig gwartät hent.
39 Wa schii de alläs gmacht hent, wa vam Gsezz vorgschribu ischt gsi, sind schii zrugg uf Galiläa in d Schtatt Nazaret. 40. Ds Chind ischt grossus, chräftigs und immär gschiidär cho, und di Gnad Gotts isch ubär im gsi.

Där zwelfjeerig Jesus im Tämpil

41 Schiinu Eltru sind Jaar fär Jaar an ds Passa-Fäscht uf Jerusalem ggangu. 42 Jezz wa är zwelfi isch gsi, sintsch widär ggangu, wiä s äbu Brüch ischt gsi. 43 Naa denä Fäschttäg sintsch widär heim ggangu. Där Büäb Jesus ischt abär z Jerusalem giblibu, ooni dass sus schiinu Eltru gmärkt hent. 44 Schii hent gmeint, är siigi äswaa in är ä Reisegruppa. Naa einär Tagesreis hentsch nu unnär allä Värwantä und Bikanntä gsüächt. 45 Wasch nu de nid gfunnu hent, sintsch zrugg uf Jerusalem, fär nu da ga z süächu. 46 Naa drii Täg hentsch nu de äntli im Tämpil gfunnu, wa är mitsch unnär dä Leehrär ghokkät het. Denä het är züäglost und schii üsgfregt.
47 Alli wa nu gkeert hent, hent schich värwundrot ubär schiinu Värschand und schiinu Antwortä. 48 D Eltru sind ganz ärtadrät, wa nu schii gsee hent. D Müätär het z im gseit: "Büäb, was hescht du isch agitaa? Lüäg, diinä Vatär und ich hei dich gsüächt und fescht Angscht gka um dich!" 49 Är het z inä gseit: "Fär was heit de iär mich eiguntli gsüächt? Wissät de iär nit, dass ich im Hüs vam miinum Vatär müäss sii?" 50 Schii hent abär nid värschtannu, was är inä gseit het.
51 Und är ischt mit inä heim uf Nazaret. Är ischt äs folgsams Chind gsi. Schiini Müätär abär het schich alläs teif z Härzo gnu, was passiärt ischt. 52 Und där Büäb isch grossä cho und gschiidä, und där Herrgott und d Mäntschu hent Freid gka an im.

3 Johannes där Töüfär

1 Där Kaiser Tiberius het sit fufzä Jaar regiärt, där Pontius Pilatus ischt Landvogt gsi va Judäa und där Herodes Landesfürscht va Galiläa. Där Philippus abär, schiinä Brüädär, ischt Landesfürscht va Ituräa und Trachonitis gsi und där Lysanias Landesfürscht va Abilene. 2 Zär gliichu Zit sind där Hannas und där Kajaphas Hohepriäschtär gsi. Und Gott het mit dum Johannes, dum Soon vam Zacharias, in är Wiäschti gredot.
3 Är ischt durch di ganz Gägund am Jordan gizogu und het gipredigot, mu sellä schich la töüfu und schich bikeeru, de siigi eim de d Sindä ärlaani. 4 Äsoo schteit s im Büäch vam Profeet Jesaja: In ä einsamu Gägundä teent d Schtimm va einum, wa riäft: "Machät du Wäg vam Herr zwäg! Mächät schiini Schtrass gradi! 5 Jedi Tola müäss üfgfillti cho und jedä Bärg und jedä Hubil müässänt abgitreiti cho; was chrumm isch, müäs grad sii und was unäbu isch, müäss gäbnots sii. 6 Und alli Mäntschu chännänt de ärläbu, dass Gott schii rettot!"

Was är z sägä het

7 Där Johannes het z denä schuppo Lit, wa z im sind cho fär schich la z töüfu, gseit: "Iär Schlangubrüät! Wer het eww värzellt, dass iär dum Schtrafgricht, wa vor där Poort schteit, chännät äntwitschu? 8 Machät epis in ewwum Läbä, wa zum Bikeeru passt! Und tiät eww ja nid iredu, dass eww nix chännä passiäru mit dum Abraham als Schtammvatär. Ich cha eww sägä: Gott cha us denä Schteina da Chind vam Abraham in ds Läbä riäfu. 9 Ds Biäli abär isch scho agsezzts an ä Wurzlä va dä Beim. Jedä Böum, wa kei rächti Fricht treit, tüät mu umlaa und Bräholz drus machu."
10 Ä hüfo Lit hent nu gfregt: "Was sellä de wiär jezz machu?" 11 Är het nä gseit: "Wer zwei Chleidär het, soll eis dem gä, wa keis het, und wer gnüäg z ässu het, soll sus öü äsoo machu." 12 Unnär denä Lit sind öü Zöllner gsi, wa schich hent wellu la töüfu. Schii hent nu gfregt: "Meischtär, was sellä wiär machu?" 13 Är het nä gseit: "Nämät nit mee Gäld, als das feschtgleit ischt." 14 Öü Soldatu hent nu gfregt: "Und wiär, was sellä wiär machu?" Är het nä gseit: "Schtälät nix, plagät und ärprässät niämär, sit zfirdu mit ewwum Sold."
15 D Lit sind üfgregti gsi, und alli hent in iro Härz gwärwiisot, ob är ächt nit där Chrischtus siigi. 16 Düä het där Johannes allä zär Antwort ggigä: "Ich töüfu eww mit Wassär, abär bald chunnt einä, wa schterchär ischt als ich. Ich bi sus nid wärt, im d Riämä va dä Sandaalä üfzmachu. Der töüft de eww mit heiligum Geischt und mit Fiir. 17 Är het di Gabla scho in är Hand, fär Ornig z machu uf dum Tänn. Du Weizo bringt är in schiinu Schpiichär, d Schtrewwi abär värbrännt är im ä Fiir wa niä üsgeit." 18 Äsoo het är dä Lit in ds Gwissu gredot und nä d Frobotschaft värchintot. 19 Dum Herodes abär, dum Landesfürscht, wa d Herodias, d Frouww va schiinum Brüädär gnu het und wägu allum Beeschu, wa är gmacht het, het är öü gschimpft. 20 Wägu deschi het är du Johannes hinnäri la kiiju.

Di Töüf vam Jesus

21 Wa de schich alli Lit hent la töüfu, het schich öü Jesus la töüfu. Und wa är de gibättot het, isch där Himmil üfggangu, 22 und där Heilig Geischt isch libhaftig wiä nä Tüüba uf inu cho, und ä Schtimm us dum Himmil het gseit: "Du bischt miinä Soon, dich han ich üsärwält."
